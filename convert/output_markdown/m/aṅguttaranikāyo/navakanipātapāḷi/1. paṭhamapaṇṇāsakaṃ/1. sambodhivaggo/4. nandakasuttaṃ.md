[03] 4^b^.^eb^ ekaṃ samayaṃ bhagavā sāvatthiyaṃ viharati jetavane  anāthapiṇḍikassa ārāme. tena kho pana samayena āyasmā nandako  upaṭṭhānasālāyaṃ bhikkhū dhammiyā kathāya sandasseti samādapeti  samuttejeti sampahaṃseti. atha kho bhagavā sāyanhasamayaṃ paṭisallānā  vuṭṭhito yenupaṭṭhānasālā tenupasaṅkami; upasaṅkamitvā bahidvārakoṭṭhake  aṭṭhāsi kathāpariyosānaṃ āgamayamāno. atha kho bhagavā  kathāpariyosānaṃ viditvā ukkāsetvā aggaḷaṃ ^a^P4.0359^ea^  ākoṭesi. vivariṃsu kho te bhikkhū bhagavato dvāraṃ.

[03] atha ^a^M3.0170^ea^ kho bhagavā upaṭṭhānasālaṃ pavisitvā paññattāsane nisīdi.  nisajja kho bhagavā āyasmantaṃ nandakaṃ etadavoca -- ``dīgho  kho tyāyaṃ, nandaka, dhammapariyāyo bhikkhūnaṃ paṭibhāsi. api me  piṭṭhi āgilāyati bahidvārakoṭṭhake ^a^T4.0372^ea^ ṭhitassa kathāpariyosānaṃ  āgamayamānassā''ti.

[03] evaṃ vutte āyasmā nandako sārajjamānarūpo bhagavantaṃ etadavoca  -- ``na kho pana mayaṃ, bhante, jānāma `bhagavā bahidvārakoṭṭhake  ṭhito'ti. sace hi mayaṃ, bhante, jāneyyāma `bhagavā bahidvārakoṭṭhake  ṭhito'ti, ettakampi ( ) {(dhammaṃ) katthaci} no nappaṭibhāseyyā''ti.

[03] atha kho bhagavā āyasmantaṃ nandakaṃ sārajjamānarūpaṃ viditvā  āyasmantaṃ nandakaṃ etadavoca -- ``sādhu, sādhu, nandaka! etaṃ kho,  nandaka, tumhākaṃ patirūpaṃ kulaputtānaṃ saddhāya agārasmā anagāriyaṃ  pabbajitānaṃ, yaṃ tumhe dhammiyā kathāya sannisīdeyyātha.  sannipatitānaṃ vo, nandaka, dvayaṃ karaṇīyaṃ -- dhammī vā kathā ariyo  vā tuṇhībhāvo. {a0 ni0  8.71;  9.1} saddho ca, nandaka, bhikkhu ^a^V3.0179^ea^ hoti, no ca sīlavā.  evaṃ so tenaṅgena aparipūro hoti. tena taṃ aṅgaṃ paripūretabbaṃ --  `kintāhaṃ saddho ca assaṃ ^a^P4.0360^ea^ sīlavā cā'ti.  yato ca kho, nandaka, bhikkhu saddho ca hoti sīlavā ca, evaṃ so  tenaṅgena paripūro hoti.

[03] ``saddho ca, nandaka, bhikkhu hoti sīlavā ca, no ca lābhī  ajjhattaṃ cetosamādhissa. evaṃ so tenaṅgena aparipūro hoti. tena  taṃ aṅgaṃ paripūretabbaṃ -- `kintāhaṃ saddho ca assaṃ sīlavā ca lābhī  ca ajjhattaṃ cetosamādhissā'ti. yato ca kho, nandaka, bhikkhu  saddho ca hoti sīlavā ca lābhī ca ajjhattaṃ cetosamādhissa, evaṃ  so tenaṅgena paripūro hoti.

[03] ``saddho ca, nandaka, bhikkhu hoti sīlavā ca lābhī ca  ajjhattaṃ cetosamādhissa, na lābhī adhipaññādhammavipassanāya. evaṃ  so tenaṅgena ^a^T4.0373^ea^ aparipūro hoti. seyyathāpi, nandaka, pāṇako  catuppādako assa. tassa eko pādo omako lāmako. evaṃ so  tenaṅgena aparipūro assa. evamevaṃ kho, nandaka, bhikkhu saddho ca  hoti sīlavā ca lābhī ca ajjhattaṃ cetosamādhissa, na lābhī  adhipaññādhammavipassanāya. evaṃ ^a^M3.0171^ea^ so tenaṅgena aparipūro hoti.  tena taṃ aṅgaṃ paripūretabbaṃ -- `kintāhaṃ saddho ca assaṃ sīlavā ca  lābhī ca ajjhattaṃ cetosamādhissa lābhī ca  adhipaññādhammavipassanāyā'''ti.

[03] ``yato ca kho, nandaka, bhikkhu saddho ca hoti sīlavā ca  lābhī ca ajjhattaṃ cetosamādhissa lābhī ca  adhipaññādhammavipassanāya, evaṃ so tenaṅgena paripūro hotī''ti.  idamavoca bhagavā. idaṃ vatvāna sugato uṭṭhāyāsanā vihāraṃ pāvisi.

[03] atha kho āyasmā nandako acirapakkantassa bhagavato bhikkhū  āmantesi -- ``idāni, āvuso, bhagavā catūhi padehi  kevalaparipuṇṇaṃ parisuddhaṃ brahmacariyaṃ pakāsetvā ^a^P4.0361^ea^  uṭṭhāyāsanā vihāraṃ paviṭṭho -- `saddho ca, nandaka, bhikkhu hoti, no  ca sīlavā. evaṃ so tenaṅgena aparipūro hoti. tena taṃ aṅgaṃ  paripūretabbaṃ -- kintāhaṃ saddho ca assaṃ sīlavā cā'ti. yato ca  kho nandaka bhikkhu saddho ca hoti sīlavā ca, evaṃ so tenaṅgena  paripūro hoti. saddho ca nandaka bhikkhu hoti sīlavā ca, no ca  lābhī ajjhattaṃ cetosamādhissa...pe0... lābhī ^a^V3.0180^ea^ ca ajjhattaṃ  cetosamādhissa, na lābhī adhipaññādhammavipassanāya, evaṃ so  tenaṅgena aparipūro ^a^T4.0374^ea^ hoti. seyyathāpi nandaka pāṇako catuppādako  assa, tassa eko pādo omako lāmako, evaṃ so tenaṅgena  aparipūro assa. evamevaṃ kho, nandaka, bhikkhu saddho ca hoti  sīlavā ca, lābhī ca ajjhattaṃ cetosamādhissa, na lābhī  adhipaññādhammavipassanāya, evaṃ so tenaṅgena aparipūro hoti, tena taṃ  aṅgaṃ paripūretabbaṃ `kintāhaṃ saddho ca assaṃ sīlavā ca, lābhī ca  ajjhattaṃ cetosamādhissa, lābhī ca adhipaññādhammavipassanāyā'ti.  yato ca kho, nandaka, bhikkhu saddho ca hoti sīlavā ca lābhī ca  ajjhattaṃ cetosamādhissa lābhī ca adhipaññādhammavipassanāya, evaṃ so  tenaṅgena paripūro hotī''ti.

[03] ``pañcime, āvuso, ānisaṃsā kālena dhammassavane kālena  dhammasākacchāya. katame pañca? idhāvuso, bhikkhu bhikkhūnaṃ dhammaṃ  deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ  sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti. yathā  yathā, āvuso, bhikkhu bhikkhūnaṃ dhammaṃ deseti ādikalyāṇaṃ  majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ  parisuddhaṃ brahmacariyaṃ pakāseti ^a^M3.0172^ea^, tathā tathā so satthu piyo ca hoti  manāpo ca garu ca bhāvanīyo ca. ayaṃ, āvuso, paṭhamo ānisaṃso  kālena dhammassavane kālena dhammasākacchāya.

[03] ``puna caparaṃ, āvuso, bhikkhu bhikkhūnaṃ dhammaṃ deseti  ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ,  kevalaparipuṇṇaṃ parisuddhaṃ ^a^T4.0375^ea^ brahmacariyaṃ pakāseti. yathā yathā, āvuso,  bhikkhu bhikkhūnaṃ dhammaṃ deseti ādikalyāṇaṃ...pe0... brahmacariyaṃ  ^a^P4.0362^ea^ pakāseti, tathā tathā so tasmiṃ dhamme  atthappaṭisaṃvedī ca hoti dhammappaṭisaṃvedī ca. ayaṃ, āvuso,  dutiyo ānisaṃso kālena dhammassavane kālena dhammasākacchāya.

[03] ``puna caparaṃ, āvuso, bhikkhu bhikkhūnaṃ dhammaṃ deseti  ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ,  kevalaparipuṇṇaṃ parisuddhaṃ brahmacariyaṃ pakāseti. yathā yathā, āvuso,  bhikkhu bhikkhūnaṃ dhammaṃ deseti ādikalyāṇaṃ...pe0... brahmacariyaṃ  pakāseti, tathā tathā so tasmiṃ dhamme gambhīraṃ atthapadaṃ paññāya  ativijjha passati. ayaṃ, āvuso, tatiyo ānisaṃso kālena  dhammassavane kālena dhammasākacchāya.

[03] ``puna ^a^V3.0181^ea^ caparaṃ, āvuso, bhikkhu bhikkhūnaṃ dhammaṃ deseti  ādikalyāṇaṃ...pe0... brahmacariyaṃ pakāseti. yathā yathā, āvuso,  bhikkhu bhikkhūnaṃ dhammaṃ deseti ādikalyāṇaṃ...pe0... brahmacariyaṃ  pakāseti, tathā tathā naṃ sabrahmacārī uttari sambhāventi -- `addhā  ayamāyasmā patto vā pajjati vā'. ayaṃ, āvuso, catuttho  ānisaṃso kālena dhammassavane kālena dhammasākacchāya.

[03] ``puna caparaṃ, āvuso, bhikkhu bhikkhūnaṃ dhammaṃ deseti  ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ,  kevalaparipuṇṇaṃ parisuddhaṃ brahmacariyaṃ pakāseti. yathā yathā, āvuso,  bhikkhu bhikkhūnaṃ dhammaṃ deseti ādikalyāṇaṃ majjhekalyāṇaṃ  pariyosānakalyāṇaṃ sātthaṃ sabyañjanaṃ ^a^T4.0376^ea^, kevalaparipuṇṇaṃ parisuddhaṃ  brahmacariyaṃ pakāseti, tattha ye kho bhikkhū sekhā appattamānasā  anuttaraṃ yogakkhemaṃ patthayamānā viharanti, te taṃ dhammaṃ sutvā vīriyaṃ  ārabhanti appattassa pattiyā anadhigatassa ^a^M3.0173^ea^ adhigamāya asacchikatassa  sacchikiriyāya. ye pana tattha bhikkhū arahanto khīṇāsavā  vusitavanto katakaraṇīyā ohitabhārā anuppattasadatthā  parikkhīṇabhavasaṃyojanā sammadaññāvimuttā, te taṃ dhammaṃ sutvā  diṭṭhadhammasukhavihāraṃyeva ^a^P4.0363^ea^ anuyuttā viharanti.  ayaṃ, āvuso, pañcamo ānisaṃso kālena dhammassavane kālena  dhammasākacchāya. ime kho, āvuso, pañca ānisaṃsā kālena  dhammassavane kālena dhammasākacchāyā''ti. catutthaṃ.